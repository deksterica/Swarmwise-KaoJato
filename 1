Prvo poglavlje

Razumeti jato 

U ovom trenutku negde, slabo povezana grupa aktivista cima prebogatu i dobro organizovanu organizaciju toliko da su svi to primetili. Bogate i snabdevene organizacije imaju običaj da žive po zlatnom pravilu da "oni sa zlatom stvaraju pravila." Novi načini organizovanja idu dalje od pukog kršenja pravila - oni za posledicu imaju izvršne organe starog sveta u prašini i začuđenost kako je banda siromašnih, odrpanih, neorganizovanih aktivista mogla da pobedi njihovu bogatu i dobro struktuiranu organizaciju. 

Švedska Piratska Partija je 7. juna 2009. godine dobila 225915 glasova na Evropskim izborima, postajući najveća partija u najpoželjnijoj ciljnoj grupi mlađih od trideset godina. Naša kampanja je bila vredna pedeset hiljada eura. Naši takmaci su potrošili šest miliona. Sa manje od jednim procentom njihovog budžeta, uspeli smo da ih pobedimo u isplativosti sa više od dva reda veličine. Ovo je isključiva posledica metoda jata, i ti metodi rade za skoro neograničene dimenzije aktivnosti. Ovo je knjiga o tom metodu.

Organizacija jata je decentralizovani udruženi napor volontera koji spolja izgleda kao hijerarhijska, tradicionalna organizacija. Stvorena je od male grupe ljudi koji su napravili kostur organizacije, dajući mogućnost velikom broju volontera da sarađuju na zajedničkom cilju u brojevima koji pre pojave interneta nisu bili mogući.

Rad sa jatom zahteva da se dosta stvari uradi na potpuno suprotan način od onih na koje su vas upućivali u bilo kojoj tradicionalnoj poslovnoj školi. Potrebno je osloboditi se kontrole nad brendom i porukama. Potreban je nivo delegiranja autoriteta do te mere da skoro svako može doneti skoro svaku odluku u ime celokupne organizacije. Potrebno je prihvatiti i prigrliti shvatanje da će se ljudi u organizaciji ponašati tačno onako kako im se svidi, i da je jedini način vođstva pružanje inspiracije tako da i ostali požele da idu putem kojim "vođa" želi da organizacija kao celina ide.

Tek kada se kontrola ispusti, ona ista kontrola koju menadžeri ogranizacija vekovima ne ispuštaju iz ruku, tek se tada može videti efekat jata: efikasnost troškova i brzina izvršavanja su prednosti koje je Švedska Piratska Partija imala nad drugim partijama. Ova knjiga će te  naučiti nešto o ovim metodama, od početnog stvaranja jata do njegovog rasta, tekućeg održavanja i rezultata. Ova knjiga te neće naučiti fundamentalnim teorijama psihologije i sociologije - cilj ove knjige je samo da podeli iskustva i metode za koje je dokazano da u praksi rade. 

Kada sam pokrenuo jato Švedske Piratske Partije, objavio sam grubi nacrt proglasa na dosta neuglednom web sajtu i taj sam sajt pomenuo samo jednom u četu na kanalu koji su koristili pobornici ideje fajl šeringa. Ovim je okončan celokupan marketing koji se ikada desio; sutradan, partija je imala stotine aktivista. Pravo vreme, društveni kontekst i poruka su od ključne važnosti - kada se jednom poklope, početno jato će se stvoriti u roku od nekoliko sati. Dalji rast i razvoj su takođe ključni, ali idemo korak po korak.

Dok prolazimo kroz opis koncepta jata, nije lako odupreti se pomislima na čisto decentralizovane amorfne skupine ljudi kao što su Anonymous ili pokret Occupy Wall Street. Iako ova jata dele vrednosti, one ne dele ni pravac ni metod. Posledica toga je ograničenost na uspehe samo na malim projektima koji uključuju organičen broj ljudi u dosta kratkom vremenskom periodu, čak i kada svaki od tih malih projekata postupno izgrađuje svest o postojanju Anonymousa ili Occupy pokreta. Slaba povezanost oba pokreta može se delimično pripisati izraženoj želji da u pokretu ne postoje vođe. Iako ovo daje otpornost pokretu, jer bez vođe kontra-kampanje nemaju jasan cilj, ovako se žrtvuje pravac i svrha. Moje je iskustvo da tipične metode uključivanja koje praktikuju internet zajednice, udružene sa jakim vođstvom, efektnije postižu globalne promene nego rad bez vođe koji ima samo zajedničku simboliku.  

Neke od ovih veština sam naučio na obuci za rezervne oficire, a još više učestvujući u internet zajednicama. Međutim, pravi recept za efikasnost jata spoznao sam kada sam bio na oficirskoj obuci u održavanju jakih vrednosti u grupi, promešano sa jakom voljom za učešćem u mreži i niskom cenom komunikacije, i dodatim iskustvom iz dot-com doba. 

Pomenuto dot-com doba je bilo dosta posebno za menadžera u IT sektoru. Ako se tvojim saradnicima nije svidelo šta si rekao na jutarnjem sastanku, jednostavno bi izašao iz zgrade i pre ručka našao novi posao. Njima je novac značio mnogo manje nego što su zaposleni bili značajni kao resurs. Ljudi nisu radili za novac, stoga, ovo iskustvo je slično iskustvu rada sa volonterima kao ljudima koji takođe ne rade za novac (jer ga ni ne dobijaju). Ključ je u vođstvu i pozitivnom osnaživanju. Možda najznačajnije od svega je da je fokus jata uvek na onome što svi mogu da urade, i nikad nije na onome što ne smeju ili ne mogu da urade. 

FOKUS JATA JE NA ONOME ŠTO SVI MOGU DA URADE

Ovo pravi dramatičan rez u odnosu na tradicionalna preduzeća ili demokratske institucije, koje se jasno fokusiraju ka tome šta ljudi moraju da rade i održavanjem okvira i granica u kojima su zatvoreni. Ovo je razlog zašto jato može biti toliko efektnije: svako može pronaći nešto što voli da radi - i ne postoji niko u jatu da kaže svima kako stvari moraju ili ne smeju biti rađene. Nasuprot tome, ljudi u jatu inspirišu jedni druge. Ne postoje jasni kanali izveštavanja među aktivistima. Kako svako komunicira sa svima ostalima u svakom trenutku, uspešni projekti stvaraju žamor u drugim delovima jata. Manje uspešni nauče jato toj neuspešnosti i čine da jato ide dalje, bez optuživanja. 

Ako želiš vođstvo u jatu, onda ustaneš i kažeš: "Ja ću da uradim X, zato što mislim da ću time postići Y. Svako ko želi da mi se pridruži dok radim X više je nego dobro došao." Svako u jatu može da ustane i kaže ovo, i svako je ohrabren da to i uradi. Ovaj metod brzo stvara neformalnu, ali strahovito jaku strukturu vođstva, gde ljudi traže uloge koje maksimizuju njihov uticaj u ostvarivanju ciljeva jata - i sve se događa organski, bez centralnog planiranja i organizacionih dijagrama.

Jato se vodi sa ivice. Ljudi sa inicijativom razumeju zašto.

Na kraju krajeva, ono što razdvaja jato od tradicionalnih načina organizovanja je zasplepljujuća brzina rada, skoro nepostojeći troškovi i orgoman broj veoma posvećenih volontera. Gledano iz perspektive jata, tradicionalna preduzeća i demokratske institucije kreću se brzinom glečera. Zato jato može promeniti svet: ono stvara krugove oko tradicionalnih organizacija u terminima kvaliteta i količine urađenog, kao i u efikasnosti korišćenja resursa.


JATO JE OTVORENO...

Ključna osobina jata je da je jato otvoreno za sve one koji hoće da pomognu u poslu. U stvari, jato je više nego otvoreno - svako na svetu je ohrabren da odabere deo posla sa javne liste i da, bez ičije dozvole, jednostavno počne da radi. Ne postoji formalni proces angažovanja. Svako ko želi da doprinese cilju može to i da uradi, na svoj sopstveni način i u skladu sa sopstvenim mogućnostima. Ovo se dramatično razlikuje sa procesom zapošljavanja u tradicionalnim orgnaizacijama, gde ljudi, pre nego počnu da rade za organizaciju, prvo moraju da polažu neku vrstu testa. Prednost ovakvog pristupa je u tome što se resursi u jatu ne troše da se ljudi zadrže van jata, nego se ulažu u privlačenju ljudi u jato. Sigurno će biti dupliranja napora, jer će mnogo ljudi raditi na istoj stvari kada niko ne govori drugima šta tačno da rade - ali kao rezultat se pojavljuje više rešenja koja su paralalno testirana i jato brzo može videti koja rešenja rade, a koja ne. Tok posla postaje iterativan i evolutivan, kakvi su svi pokušaj/greška napori stalnog prilagođavanja i poboljšavanja, i to bez ičijeg nadzora.

Jato je u isto vreme otvoreno i primamljivo i to su dve osobine koje ga definišu.  

... I TRANSPARENTNO

Jato nije samo otvoreno, ono je po definiciji i transparentno. Skoro da nema tajni. Ovo može biti zbunjujući koncept ako se gleda iz ugla tradicionalnih organizacija. 

Transparentnost nije slučajna, već planirana osobina. Finansijski pregled je transparentan i svi ga mogu videti. Razgovori o strategijama i taktikama su transparentni i svi ih mogu videti (i u njima učestvovati). Konflikti su transparentni i svi ih mogu videti. Ovo je zato što se svi razgovori događaju tamo gde ih svi mogu videti. 

Ovakvo uređenje pruža poverenje. Svi mogu videti sve informacije i sve razgovore celokupne organizacije, i to stvara snažan osećaj inkluzije. Ovakvo uređenje takođe pruža ekstremno efiksnu kontrolu glasina. Ono je kao vakcija protiv nepoverenja, jer nepoverenje zavisi od nedostatka informacija i od ljudi koji sopstvene zaključke izvlače iz nepotpunih podataka. 

Transparentnost je takođe efektivna u sprečavanju skandalizacije: u više prilika su se mediji bavili konfliktima u Švedskoj Piratskoj Partiji i to na tipičan tabloidan način, zbog čega bi u normalnoj organizaciji sledio prevrat - međutim, svako ko je čitao tu priču mogao je da ode na sam izvor i pročita originalnu razmenu reči, te stoga nije bilo glasina, niti slučajeva "nadgornjavanja". Konflikti u jatu ne eskaliraju van kontrole kada je transparentnost uspostavljena. 

Naravno da ovo ne znači da će svaki razgovor preko kafe ili pića biti snimljen. Ovo bi bio nepodnošljiv posao i ni u kom slučaju ne bi ni mogao biti sproveden. To znači da je trud uložen da se neki ljudi ne udalje od informacija koje su dostupne drugim ljudima - stoga kada se razgovori vode onlajn, oni postaju zapisani i ostaju dostupni. 

"ČUVAJ SE ONOGA KO TI USKRAĆUJE PRISTUP INFORMACIJAMA, JER ON U SVOM SRCU SANJA DA JE TVOJ GOSPODAR." PRAVIN LAL

Posebno, kada tajne postoje, one se čuvaju zato da bi zaštitile privatnost ljudi u jatu, i svako može sa malo napora pronaći tačno koje se informacije drže tajnim - i, što je još važnije, zašto se drže tajnim i ko tu tajnu zna.

Primer legitimne tajne u jatu može biti zaštita identiteta donatora, sa ciljem da se zaštite donatori i da se spreči konflikt interesa ljudi u jatu koji bi radije, svesno ili nesvesno, pokušali da zadovolje velike donatore nego da se usmeravaju na sveukupni cilj jata. Osoba koja administrira bankovnim računom ili arhivom transakcija putem kreditnih kartica bi trebalo da bude upoznata sa ovim informacijama, ali bi bila zadužena da ih zadrži za sebe.

Poslednja, ali ne i najmanja prednost potpune transparentnosti ublažava problem tradicionalnih struktura sa lancem komandovanja gde jedan srednji član lanca može, svesno ili nesvesno, izobličiti informaciju koju provodi kroz lanac, i u ovakvom scenariju, svaki deo lanca je potencijalno usko grlo za informacije. Učinivši sve informacije dostupne svima, niko nema mogućnost da izobličenu informaciju širi kroz jato. Shodno tome, niko u jatu ne govori u ime nekog drugog, nego isključivo u svoje sopstveno ime. Ovako se sprečava nastajanje frakcija, jer ne postoji srednji nivo upravljanja koji može imati drugačije ciljeve od onih koje ima jato.

IMAŠ PROVOKATIVNU IDEJU?

Čitaš ovu knjigu verovatno zato što imaš bar jednu provokativnu ideju koja te vreba iz prikrajka i traži načine na koji može biti ostvarena. Sledeći korak je smoran deo sprovođenja ideja: da li je račun dobar?

Svako jato je pitanje količine ljudi. Kao vojska mrava u amazonskoj prašumi, pitanje je nadmoći nad protivnicima po pitanju proste količine kroz superiornu mogućnost organizovanja i mogućnost da se usmeri energija volontera - korišćenje organizacione agilnosti će uvek biti mnogo snažnije od protivnika, gde god i kad god odlučite da se pojavi, kao što armija mrava nadvladava protivnika sopstvenom sposobnošću da premesti i usmeri sopstvenu prednost u biomasi.

Dakle, prva prepreka koju ideja mora preskočiti je: ima li dovoljno ljudi koje se tiče ova ideja, i može li se podstaći dovoljan broj ljudi da doprinese njenoj realizaciji? Može li se ta granica dovoljnosti odrediti, i ako može, koliko je ljudi potrebno da bi ideja bila uspešno sprovedena?

Kao što ćemo videti, ovde stvari postaju malo tradicionalnije: moramo odrediti kriterijume za uspeh ideje. Koji događaj čini uspeh, i šta nam je potrebno da bi stigli dotle?

Za novu političku partiju kao što je Švedska Piratska Partija, kriterijum za uspeh je bilo lako odrediti: biti izabran. Puno je malih koraka na putu do tamo, naravno, i puno je malih koraka nakon što je cilj postignut (na primer, ostati izabran), ali odabrani cilj je opipljiv i sa njim je moguće raditi.

Hajde da vidimo kako izgleda put do cilja.

Biće nam potrebno dosta dobrih volontera i još veći broja birača - politika je, na kraju krajeva, stroga igra brojeva. To je sportsko nadmetanje izvedeno u javnosti. 

U slučaju Piratske Partije, okidač za stvaranje velikog broja bio je deljenje fajlova. Te 2006. godine, oko 1,2 miliona građana - birača - u Švedskoj su delili kulturu i znanje uprkos monopolu na autorska prava, i u tome nisu videli ništa loše, ali su i dalje bili aktivno demonizovani od strane vlasti.

Da bi se ušlo u Parlament, potrebno je 225000 glasova. Ovo znači da ako bi svaki četvrti od demonizovanih građana bio dovoljno besan i želeo da nešto uradi povodom toga, onda bi Piratska Partija bila u Parlamentu. To je bio naš cilj, objavljen prvog dana na web sajtu: 225000 glasova. Bilo je moguće, bilo je ostvarivo, bilo je inkluzivno, bilo je jedna od stvari koja menja svet.

Naravno, bilo je i drugih društvenih faktora o okviru ovog konflikta, zato što su u podektstu bile teme kao što su sloboda govora i izražavanja, kao i opšte slobode na internetu. Ali, ako se pokrene priča o apstraktnim konceptima, potencijalni volonteri će zevajući napustiti igralište. Bila nam je potrebna velika platforma sa konceptima koje ljudi lako mogu povezati sa svakodnevnim životom, da bi jato naraslo do kritične mase. 

Kada jednom budu u jatu, ljudi će nastojati da razumeju koncepte na dubljem nivou. To nam je takođe potrebno, ali platforma mora biti dovoljno velika da privuče broj ljudi dovoljan za uspeh.

Tvoja ideja bi trebalo da ima mogućnost da se razloži na ovakvu vrstu računa. Koliko ljudi može biti uključeno na najmanji mogući način (na primer glasanje, kupovina proizvoda, ili potpisivanje peticije) da bi se postigao uspeh?

Potrebno je odrediti grupu ljudi koja je pozitivno inspirisana tvojom provokativnom idejom, proceniti veličinu te grupe i onda odrediti procenu dela te grupe koja se može uključiti u jato na najmanjem nivou aktiviranja.
   
Međutim, dobro je imati u vidu merilo broja ljudi o kome je ovde reč. Jato tipično uključuje stotine hiljada ljudi, ponekad i milione. Sa njima radi oko hiljadu ljudi koji, u sopstveno slobodno vreme, žele da doprinesu jatu, i možda, tek možda jedna do dve stalno zaposlene osobe koje koordinišu većinu posla.  

Jato koje si zamislio može, naravno, imati i niže kriterijume za uspeh nego što je uključivanje miliona ljudi. To samo ti možeš znati. U svakom slučaju, ozbiljna procena tog broja je neophodna.

Ovo nije lako, zato što su su dobra nagađanja jedini alat. Na primer, partija za zaštitu prava žena Švedske - koja je i inače jedna od zemalja na svetu sa najrazvijenijom rodnom ravnopravnosti - ima mogućnost da utiče na celu polovinu biračkog tela. Pitanje je može li se aktivirati dovoljno veliki deo tih ljudi sa idejom daljeg osnaživanja rodne ranopravnosti. (Probali smo - izgleda da nije moguće.) 

O ovom slučaju, tri godine nakon pokretanja ideje, Švedska Piratska Partija dobila je 225915 glasova na Evropskim izborima, osiguravajući svoja prva mesta. Račun se savršeno poklopio sa mojom početnom procenom.

Do kraja ove knjige, razmatraćemo tvoju ideju o tome kako da oformiš jato i vidimo šta ti je za to potrebno za uspeh, prateći način na koji je Švedska Piratska Partija ostvarila svoj uspeh i počela da menja svet. 

Počećemo razmatrajući početne trenutke stvaranja jata, videćemo kako naporni mogu biti i razmotriti kako kostur organizacije može biti organizovan kako bi se oformilo jato koje pokriva celokupnu željenu populaciju. Razmatraćemo tehnike i metode jata, do nivoa jednostavnih akcija, kao što je podela letaka, i kako naučiti ljude da efektivno dele letke.

Odatle, detaljno ćemo sagledati svakodnevne aktivnosti u jatu - jedan deo je klasično upravljanje projektima, jedan deo je nauk o razrešavanju konflikata, a jedan deo toga je očuvanje ciljeva, kulture i vrednosti jata tokom njegovog rasta. 

Na kraju, analiziraćemo kako sa stvorenim jatom možemo postići one velike rezultate koji menjaju svet, kao i šta se događa ako se ostvari preveliki uspeh. 

Ali idemo redom. Vratimo se na tvoju provokativnu ideju, koja vreba iz prikrajka i hajde da vidimo kako možemo početi da je ostvarujemo.



Prvi januar 2006. u 20:30 CET

Tokom praznika sam radio na veb sajtu Piratske Partije, sutra će mi biti uobičajen radni dan, i ovi novogodišnji praznici su okončani. Završavam posao na sajtu, sve što nije završeno menjam u NASLOV i puštam ga onlajn. Znajući da je su funkcije sajta vrlo rudimentarne, odlučio sam da ga najavim sa malom vidljivošću. Da bih isprobao kako radi, otišao sam na fajl-šering hab Ancient Spirit, koji retko posećujem i napisao sam dve linije:

"Pogledajte, Piratska Partija je nakon Nove godine pokrenula sajt. 
http://www.piratpateit.se/"

Gledajući u server, video sam prvi talas posetilaca koji su došli odmah posle te dve linije, možda njih desetak. Nakon toga je došao drugi talas, oni koje su ljudi iz prvog talasa obavestili. Pristižu prvi elektronski potpisi u znak podrške formalnom osnivanju partije. Posle trideset potpisa i još dva sata, osećam da je pokretanje sajta bilo uspešno, sve stavljam na bekap i odlazim na spavanje. 

Stvari su brzo eskalirale tokom noći, prenoseći se od korisnika do korisnika, dok ja nisam ni bio svestan toga. 

Sutradan, kada sam došao na posao, video sam na Mensa listi koju pratim: "Znamo li mi ovog Rika Falkvingea o kome današnje novine pišu?"

Osetio sam kako trepćem u neverici: "... o kome današnje novine pišu?"


 
